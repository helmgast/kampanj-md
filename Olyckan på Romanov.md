---
author: Martin
created_at: '2011-08-03T16:26:08'
id: olyckan på romanov
title: Olyckan på Romanov
updated_at: '2011-08-03T16:27:25'
---
## INTRODUKTION

Oscar Santos har med stigande oro sett hur alldeles för många personer i organisationen ”förolyckats” på sistone, och hans lilla utredningsgrupp har inget gett någonting alls. Kanske är det dags att ta i med hårdhandskarna?

Då Cyberios redan är huvudmisstänkta för att ha utfört flera av dåden så siktar Santos in sig på dem. Och ingen nåd ges. Men, det stora problemet är att han inte är i position att tvinga ut något ur Cyberios. Dels så är det viktigt att Kirov-maffian inte tror att Horizonte är ute efter dem, dels så vore det självmord att slå öppet mot Cyberios. De är helt enkelt för farliga.

Att fråga runt kan vara mycket riskabelt. För det första tyder det på att Cyberios, om de var delaktiga, endast bidrog med små grupper. Att hitta dem och få info ur dem bland alla hundratals medlemmar riskerar bara utfrågarnas liv. Det bästa vore förstås att lägga beslag på ledaren eller någon i ledningen. De skulle inte tala frivilligt, så de måste ”övertalas” på ett eller annat sätt. Men då kan de inte släppas efteråt. I klarspråk skall de tvingas berätta vad Cyberios gjort, och sedan dö. Men döden måste verka ”naturlig”, så att medlemmarna i Cyberios inte enas mot någon fiende.

När Santos satt och funderade på detta så fick han en rapport om att en fixare med kopplingar till Kirov-maffian, finländaren Mirko ’Cube’ Koivostu, skulle ha en privat fest på sin yacht Romanov. Cube låtsas vara en oberoende affärsman, men egentligen är han en ledhund till Kirov-maffian. Cube handlar främst med ovanliga kemikalier, sprängmedel och designerdroger. Inbjudna till festen är både bekanta till Cube, men främst affärspartners, både etablerade och möjliga. Gäster värda att nämna är Tul Rask och hans flickvän, en annan kvinna från Cyberios ledning, bröderna Fedorov med anhang och en man från Federationens kemikalieinspektion, som är där för att upprätta ”mutavtal”.

Den stora fördelen med att vara ute på yachten är att den kommer att åka en bra bit ut på havet. Den kommer bli helt isolerad, och den enda säkerhetsbevakningen som används är de vakter som Cube har anställda på fartyget. Santos djärva tanke är att få ut sitt folk till yachten och där lyckas kräva Tul Rask och andra eventuella gäster på den information som krävs, och sedan se till att yachten råkar ut för en arrangerad olycka. Att många stryker med är bara positivt ur Santos synvinkel, eftersom de flesta närvarande snarare är på Kirovs sida än Horizonte. Emellertid kan vissa gäster behöva räddas.

Det krävs dock en del förberedelser för att fullfölja det vågade uppdraget. För att hålla borta kustbevakningen tänker han iscensätta en olycka på Condor Consortiums kryssningsfartyg Eagle II (en dussinkryssning med liten publicitet, eftersom olyckor ger dålig publicitet). Olyckan skall vara i form av en mindre brand ombord, och med tanke på de flera hundra som kommer att vara ombord så kommer all kustbevakning att flockas runt Eagle II. Det kommer att ge Horizontes operativa lite extra tid på Romanov. Samtidigt ser Santos till att några egna båtar är i närheten av Romanov, för att plocka upp de operativa och andra överlevare, men samtidigt ha en sista möjlighet att göra sig av med oönskade överlevare. För att minimera risken för upptäckt skall detta fartyg vara ägt via en mängd bulvaner och inte kunna kopplas samman med Condor Consortium eller Romanov.

Det finns två huvudsakliga metoder för karaktärerna att ta sig ombord på yachten: de kan se till att ha anledning att vara på yachten, eller så slår de till snabbt. Det första alternativet är förstås bättre, då risken att någon misstänker Horizonte är mindre då. Om det är uppenbart att det var ett attentat kommer Horizonte vara huvudmisstänkt. Santos säger uttryckligen till gruppen att attentatmetoden endast får vara en sista utväg, och att deras mål måste vara att få in som många som möjligt med en täckmantel.

## ÄVENTYRET

### Uppdraget

Lite formaliserat så går uppdraget ut på att utredningsgruppen skall i fred från jobbiga säkerhetsvakter kunna förhöra Tul Rask och andra med anknytningar till Kirovmaffian för att ta reda på vad som håller på att hända med Horizonte. Dessutom skall alla annan värdefull information insamlas. När det uppdraget är avklarat måste alla spår av det skedda försvinna, vilket innebär att de som bevittnat några som helst underligheter utförda av utredningsgruppen (som eventuell tortyr eller vad som helst) måste termineras. I möjligaste mån måste allt göras på ett sätt så att det verkar naturligt. Santos går med på att hur många personer som helst tillhörandes den kriminella världen stryker med, men om någon annan viktig person, tillhörandes något stort företag eller myndigheter, befinner sig på fartyget så bör man rädda denna för att minimera risken för stora utredningar efteråt. Detta är dock inte så högt prioriterat.

Ur ett mer praktiskt perspektiv så skall karaktärerna ta sig ombord och börja förbereda olyckan som skall komma senare. Eftersom fartyget skall råka ut för en naturlig olycka som trots allt skall vara dödlig för flera ombord så behövs det något rejält. En explosion i motorrummet, av en specialkonstruerad bomb som efterliknar en motorolycka, är passande. Vid det laget kommer dock tiden vara mycket knapp, eftersom fartyget sjunker snabbt och förmodligen kommer att brinna. Innan dess bör man alltså helst ha utfört själva förhören. Gästlistan är inte känd innan festen av Horizonte, men det vore lämpligt att få ut information ur både Fedorov och Rask, samt gärna Miguereda. Information från övriga medlemmar är bara extra godis. Informationen bör helst spelas in på film eller ljudband, så att inga oklarheter skall uppstå.

Det är uppenbart att förhören inte kommer att bli lätta. Man har inte bara krav på att det ska gå snabbt och tyst, man ska även lyckas få ut information ur hårdingar som cyberpsykopaten Tul Rask eller bröderna Fedorov. Rask kan man komma åt via hans flickvän, medan Fedorov helt enkelt kräver riktiga hårdhandskar.

Man bör ha ett bra sätt att ta död på folk. För att det skall verka naturligt bör folk dödas av drunkning eller brand, men kniper det så är huvudsaken att de dör, utan vittnen till att de dött ”onaturligt”.

### Research

Efter att karaktärerna fått uppdraget av Santos har de som vanligt inte så överdrivet mycket att gå på. Santos har dock gjort klart att han kommer att göra sitt bästa för att gå önskningar till mötes, så det är mer eller mindre fritt fram att fråga efter resursers. Av Santos får karaktärerna en exakt tid och plats för festen, lite bakgrundsinfo om värden och troliga gäster (han har inte själva gästlistan dock). De får även i ganska exakta ordalag reda på vad de ska göra och vid vilka tidpunkter. Han tillägger att det är troligt att besökare scannas eller visiteras efter vapen. Han berättar att deras uppgift innan själva uppdraget är att ta reda på mer praktiska uppgifter inför uppdraget (som hur fartyget är utrustat, exakta hålltider eller annat under festen) samt att skaffa *bra* täckmantlar. På den fronten hjälper han till så mycket som möjligt och kan även ge tips om det kniper (eller en medarbetare ger tips), men det är fortfarande karaktärernas uppgift att utforma täckmantlarna. Så fort karaktärerna dykt på viktig information förväntas de kontakta Santos för att han ska kunna fixa fram rätt utrustning i tid, som exempelvis en speciell bomb för att slå hål på skrovet, vapen och kläder, etc.

Researchen för själva festen är inte särskilt avancerad. Om man åker till kajplatsen kan man inspektera fartyget och synlig bemanning då, och sedan kolla upp fartygsmodell på nätet. Med lite trixande kan man få ut i stort sett all information om fartygsmodellen, inklusive kartor. Vid besök på fartyget ser man bara en säkerhetsvakt som bevakar det.

För att få reda på mer om själva festen får man helt enkelt ringa Cube eller Cubes ”sekreterare” (och fru). Man måste då förstås kunna visa att man är gäst.

### Utrustning

Det var upp till utredningsgruppen att ta reda på vilken utrustning de behöver, men lite tips är följande:

-   Specialkonstruerad bomb för motorrummet, med fjärrutlösare
-   Ljuddämpade polymervapen (dyra saker)
-   Utrustning för att spela in förhören
-   ”Tortyrutrustning”
-   Sanningsdroger?
-   Andra droger för att effektivt ta ut folk, exempelvis sömnmedel
-   Extra livräddningsutrustning för att ta sig levande från fartyget
-   Kommunikationsutrustning, mobiltelefon räcker
-   Ljuskällor för att klara sig när båten sprängts
-   Spårsändare kan vara praktiskt för att garantera att man blir upphittad
-   Skottsäkra plagg?
-   Inbrytningsutrustning, ex kodknäckare

Det är viktigt att tänka på att besökare mycket väl kan bli undersökta av metalldetektorer och visiterade. Det gäller alltså att kamouflera utrustningen eller ha den i röntgenosynliga material.

### Nästla sig in

Det finns flera teoretiska möjligheter för att skaffa sig en täckmantel till festen. Det är en fördel om inte hela gruppen använder samma metod, för att göra det mindre uppenbart.

**Affärsuppgörelse**: Om karaktärerna kan övertyga Cube att de verkligen har något att köpa eller sälja inom hans bransch så bjuder han dem gärna. Det är dock ett vanskligt spel; Cube kan branschen, och man måste vara väldigt övertygande för att få honom att tro att man har något nytt att komma med. Man måste dessutom kunna sina saker och snacka om branschen.

**Viktiga gäster**: Kan vara ännu svårare att ordna. Täckmanteln bygger på att karaktärerna kan få Cube att tro på att de är höjdare inom den kriminella världen, eller annan ”bransch” som kan ha viss anknytning till. Problemet är att det inte håller att bara hitta på en ”kändis”. Antingen måste man redan vara en kändis, eller så måste man förklä sig som någon, vilket också är vanskligt. Att hävda sig vara utländsk höjdare på besök kan gå…

**Anställning?**: I annat fall en vettig metod, men Cube har ingen stor yacht, och han har redan alla anställda han behöver. De är dessutom alla kända av honom sedan tidigare. Med en del trixande skulle det kunna gå att hävda att ”kocken har blivit sjuk, jag är inhoppare” då mat och servering sköts via en cateringfirma.

**Cyberios**: Om karaktärerna verkligen kan snacka sig fram så kan några försöka komma med som folk från Cyberios, men risken är att detta nekas helt.

**Oanade ”gäster”**: En riktigt vågad metod är att överrumpla festbesökarna som olika typer av helt oväntade ”gäster”. Kanske dyker sjöinspektionen upp, tullmyndigheten eller kanske några skeppsbrutna? Kräver en hel del ”rekvisita”.

För att bli inbjuden till festen måste man ta kontakt med Cube. Santos har fixat telefonnummer direkt till Cube för detta ändamål. Eftersom festen är helt informell uppmanas man att ta med en partner.

Det finns två uppenbara problem med täckmantlarna, vilket karaktärerna får lösa. Det första är att Tul Rask kommer, och det kan bli problematiskt om karaktärerna har utgett sig för en sak hos Cyberios och en annan på festen. De kommer att behöva komma på en bra förklaring för Rask, eller liknande. I vilket fall lär Tul vara rejält misstänksam mot dem.

Det andra problemet, vilket karaktärerna inte får reda på förrän på fartyget, är att Gregorin Fedorov också kommer. Gregorin vågar dock först inte konfrontera Dillon Mauras, främst för att han fortfarande inte vill avslöja det som hänt, men även för att båda trots allt är gäster på en fest. Han svär dock att Dillon skall dö så fort de kommer i land, en plågsam död.

### Festens början

Festen börjar alltså officiellt klockan 15.00 på brygga 18F i Coral Gables Marina. Romanov ligger mitt bland andra yachter i samma eller mindre storlek, och det är inte lätt att hitta i virrvarret av fartyg. Det är trångt mellan fartygen, och det är ständigt ganska mycket oväsen, musik, rop, fågelskrin, motorer och liknande. Vid tretiden har Cubes vänner redan anlänt. De andra droppar in de närmsta 45 minuterna. Bröderna Fedorov kommer i en limousin strax innan fartyget lämnar kajen, Fenton i taxi och Craver i egen bil. Tul Rask kommer åkandes i sin modifierade sportbil. När man stiger på fartyget får man gå genom en metalldetektor med en liten skärm som vakterna kollar på (utan ”pip” dock). De informerar även folk om att de helst inte ser att man har vapen på sig. De som är ”säkerhetsfolk” får dock ha med sig vapen. Karaktärerna kommer att undersökas extra noga eftersom Cube inte alls känner dem.

Förutsatt att karaktärernas täckmantlar är dugliga kommer alla att hälsa vänligt på varandra. Stämningen är en slags påklistrad vänskaplighet, när de flesta är medvetna om att festen är mer en affärssammankomst än fest, i alla fall till en början. Efter det initiala minglandet kommer affärssnacket igång. Man berättar vad man gör för varandra och försöker sedan hitta ett sätt att tjäna pengar på varandra. Detta görs om och om igen, samtidigt som de som inte är lika inblandade i affärerna, som fruarna, dricker drinkar, skvallrar och solar. När de kommit ut på lite mer öppet hav klär några av eskortflickorna av sig det mesta och hoppar i badnätet som dras efter fartyget (vilket är helt planerat för att få de manliga gästerna att känna sig mer hemma). Framåt halvsjutiden, när maten börjar serveras, har man kommit ut på öppet hav, och förhoppningsvis har ett par affärsavtal slutits. Under denna tiden kommer karaktärerna förstås att ha fått utsättas för allt detta, om deras täckmantlar gör att de befinner sig på däck bland andra.

När destinationen är nådd stannar fartyget och den huvudsakliga maten serveras, en ganska enkel plockbuffé med karibiska och finska (!) inslag. Vid detta laget har spriten och det trevliga vädret gjort stämningen ovanligt vänlig, för att röra sig om mer eller mindre kriminella affärsmän. Alla pratar med alla, om det mesta. Efter maten börjar drogerna dras fram för dem som sysslar med det. Det finns alla möjliga droger, och Cube kan bjuda på flera exotiska designerdroger. Vid det här laget bör även karaktärerna ha förberett olyckan som skall ske 21.00. En föreslagen metod är att fästa en speciell spränganordning i maskinrummet och sedan fjärrutlösa den.

### Förhören

Det är helt upp till karaktärerna hur förhören skall ske, och det finns tusen olika sätt. Det uppenbara är dock att de inte kan ske öppet. Sålunda behövs lite privatliv, vilket kan fås på lite olika ställen i fartyget (mer eller mindre i alla fall). Man kan även förleda uppmärksamheten från de andra för att förbättra sina chanser.

Som alltid med förhör finns det olika sofistikerade sätt. Det finns droger, direkt hot om våld, direkt våld, lurendrejeri, hot om våld på någon nära och kär, etc. För Tul Rask, som är känd cyberspykopat, rekommenderas extraordinära metoder. Säkert är i alla fall att han tycker om sin flickvän AJ, vilket kan utnyttjas.

Förhören kan mycket väl dra ut på tiden eller inte hinnas med av någon annan anledning. Det finns ju då en möjlighet att ta med sig sina förhörsoffer från fartyget (fast få folk att tro att de drunknat, vill säga) och förhöra dem i land. Detta har även Oscar Santos meddelat är ett sista alternativ.

Hur bra karaktärerna än går till väga får de dock inte den information de vill ha. Varken Tul Rask eller bröderna Fedorov vet något alls om några stötar mot Horizonte. Detta kan alltså sluta ganska illa. Frågan är hur långt karaktärerna går för att få fram informationen. Den information de trots allt kan få ut är följande:

**Tul Rask**: Cyberios är betydligt mer organiserade än de verkar och förhandlar med ryska maffian om ett betydligt utökat samarbete, där Cyberios i praktiken skulle bli Kirovs elitstyrka. Cyberios har dock inte gjort något i närheten av de olika stötarna mot Horizonte.

**Bröderna Fedorov**: Kan konfirmera det ovan. Kirovmaffian har inte gjort några stötar mot Horizonte så vitt Fedorov vet, däremot är det många i Kirovmaffian som hävdar att det är Horizonte som slår mot Kirov. Kirovmaffian har också utsatts för attentat.

### Explosionen

När explosionen slutligen kommer så skakar hela fartyget till och strax därefter slocknar alla lampor utom ett antal blinkande nödlanternor och nödbelysning i form av remsor i golven. All el har försvunnit. Båda motorerna förstörs helt, och ett hål slits upp i innerskrovet, vilket gör att fartyget börjar få slagsida. Samtidigt brinner det kraftigt i motorrummet, och branden sprider sig snabbt. Rökens enda egentliga väg ut är via trapporna upp, som mycket snabbt blir helt rökfyllda. Efter en knapp minut brakar det yttre skrovet sönder i motorrummet, och fartyget tar snabbt in vatten, vilket tynger ner aktern.

Det är lite upp till spelledaren exakt hur förstörelse går till. Man kan gott utnyttja den för att förenkla eller försvåra för karaktärerna. Kanske förstörde explosionen livbåtsmekanismerna, etc. Paniken ombord är även den mycket oförutsägbar och beror helt på tidigare händelser och händelserna under själva olyckan. Alla som är kapabla till det kommer dock att försöka rädda sig själva. Ingen organiserar någon räddning, den enda med kompetensen är båtsmannen, och han räcker inte till. Som tur vad har de automatiska systemen gjort en hel del själva, så folk får tag på flytvästar längs med relingen och hoppar i.

Santos båtar har varit i närheten hela tiden och övervakat händelserna i en mörkerkamera. De kommer att hålla sig borta så länge som möjligt, utan att bete sig irrationellt. Flera motorbåtar kommer att åka runt och plocka upp folk. Man kommer att prioritera att få kontakt med karaktärerna för att klargöra situationen och se till att kunna hindra eventuella oavsiktliga överlevare.

Efter 15-20 minuter kommer första räddningshelikoptern, och kustbevakningsfartygen kommer tillräckligt sent för att alla ska ha hunnit drunkna eller blivit upplockade, i praktiken. Trots det kommer kustbevakningen att genomsöka området under natten. De överlevande kommer att skjutsas tillbaka till hamn i hög hastighet.

### Santos båtar

Santos har en närliggande trålare samt en långdistansmotorbåt, båda med varsin mindre motorförsedd båt. Ombord på trålaren finns fiskare och på långdistansmotorbåten några som är utklädda till sportfiskare. Totalt har han 12 beväpnade män på plats (ljuddämpade vapen), och de har i uppdrag att spela sina roller i möjligaste mån och rädda folk, samtidigt som de ska ta kål på folk som inte är tänkta att överleva. Skulle allting gå snett skall männen skjuta ihjäl alla (utom de operativa), lägga liken ombord på Romanov och sänka den med en stor sprängladdning fästad på skrovet.

### Karaktärerna extraknäcker?

Det finns en mängd möjligheter för den driftige att hitta extrainkomster under detta uppdrag för medlemmarna i utredningsgruppen. Man kan plundra både fartyg och gäster på egendom, om man känner för det. Är man en riktig jäkel kan man till och med stjäla fartyget, förutsatt att man sedan kan få det obemärkt i hamn för ombyggnad någonstans i Karibien. Man kan förstås även göra affärer med gästerna, förutsatt att dessa kommer att överleva resan. Man kan dessutom få tag på information som man kan använda för egna syften. Santos är medveten om detta och ger karaktärerna chansen att ta för sig i den mån de kan göra det och fortfarande klara uppdraget.

## APPENDIX

### Schema

Vid tretiden inleds festen i hamn utanför Coral Gables med tilltugg och mat. När alla gäster kommit ombord och folk hälsat på varandra stävar yachten sydost för att komma ut på öppet hav. I början eskorteras fartyget av Cubes motorbåt, men det är mest för syns skull. Motorbåten återvänder efter någon timma då den inte har räckvidd för mer.

Under färden ut mot havet kan gästerna mingla med varandra, sola eller bada (det sista är bara för de extrema). Drinkar bjuds hela tiden. När fartgyet stävat drygt 15 mil ut på havet och solen börjar gå ner stannar fartyget och middag bjuds. En stund efter det påbörjas hemresan samtidigt som musik spelas och festen fortsätter. Vid ettiden väntas man vara tillbaka i hamn.

Då Santos måste iscensätta en hel del grejer, med tanke på ”olyckan” som skall ske på Eagle II, så måste man sätta en tid för när olyckan sker. Det kan vara en fördel om den sker under mörker och när många gäster börjat bli ouppmärksamma på grund av diverse berusningsmedel, men samtidigt skall olyckan ske så långt bort från hamn som möjligt. Då solen beräknas gå ner helt några minuter innan åtta på kvällen beslutar Santos att olyckan på Romanov skall ske klockan 21.00 (vilket innebär att Eagle II skall drabbas kanske en timma innan).

### Fartyget

**Feretti-King CXL-117**

**Tillverkare**: Feretti-King Maritime Group

**Dimensioner**: 28,5 meter lång, 6 meter bred.

**Deplacement:** 86 ton, kolfiberskrov.

**Motor**: Dubbla Kawasaki-V32+ gasturbinmotorer, 2x1700 HP

**Hastighet**: 25 knop (maxhastighet 31 knop)

**Bränsletid**: 375 timmar

**Bränsle**: (11000 liter?)

**Vattentank**: 3100 liter

**Sovplatser**: 10

**Normal besättning**: 1-2

**Normal gästkapacitet**: 30

**Pris**: 12 000 000 € (\$30 000 000)

**Beskrivning**: CXL-117, som började byggas under 2030-talet, är en ”standardmodell” för dem som vill ha en vettig yacht som känns lyxig, men som inte kostar hutlösa summor. Modellen är mycket vanlig och innehållet är i stort sett identiskt med många andra tillverkares fartyg, som Del Rey ”Montmartre”, PolarShip X-scape och Mitsubishi Ship’s ”Shogun”. Det som skiljer sig främst är hur inredningen och skrovdesignen är utformad. I den här prisklassen har den tekniska utvecklingen stått stilla länge, och fartyget är utrustad med den teknik som behövs, och mycket mer har man inte sett motiverat att stoppa in. Det finns ett helautomatiserat system där radar och ekolod ingår. Navigering görs automatiskt via satellit. Det finns inga egentliga behov av styrman, man kan i praktiken lägga upp rutten i hamn och låta fartyget köra fram och tillbaka på egen hand. Säkerhetsmässigt fyller fartyget alla krav, med automatiska ballastsystem som motverkar kantring, livbåt, flera livflottar och gott om flytvästar. Motorrummet är separerat i två delar med vattentäta skott för att fartyget skall kunna köra även vid läckage. De diagnostiska systemen varnar genast om något gått fel. Hela fartyget bygger på principen att vara lättskött även för sjöovana.

Inredningen i fartyget är vid första anblick mycket lyxig, men den är inte på något sätt märkesinredning som i många dyrare yachter.

**Särskilda ställen på fartyget**

-   Fartyget styrs från bryggan, men det finns paneler ibland annat köket, maskinrummet och mastersovrummet (det med dubbelsäng närmast fören). Här kan man ställa in mängder av saker, allt mellan ljusnivåer till automatiskt underhåll av motorn.
-   I stuvutrymmet finns det en massa mat, sprit, men även en hel del droger och sprängmedel, faktiskt. Det finns tillräckligt med droger för att det skall räknas som smuggling (fast designerdrogerna finns inte där), samt 2,4 kilo PNMN (Ob18T6, bas 3), sprängdeg. Letar man noggrant hittar man även några paket med fjärrutlösare och tändstift. Under ett skynke, lätt åtkomligt från luckan, ligger det sex automatkarbiner och flera lådor ammunition.
-   I mastersovrummet (som är låst med nyckelkort) finns lite smaskiga saker. I byrålådan ligger en IMI Desert Hawk, sexleksaker samt lite droger. I garderoben finns det två stålväskor med elektroniska kombinationslås. Den enda innehåller en mängd designerdroger och ovanliga preparat, den andra innehåller \$200 000 dollar i kontanter. Drogerna kommer Cube att ta upp efter middagen för att visa eller bjuda. Pengarna (samt eventuellt drogerna) kommer Cube kanske ta fram och visa för potentiella affärspartners, men det gör han helst bakom låsta dörrar, förslagsvis i sovrummet.

### Festdeltagare

**Värdpar**

Mirko ’Cube’ Koivostu med sin fru Gloria

**Gästlista (totalt 19 exklusive karaktärerna)**

Tul Rask och hans flickvän Angela Jackson

Gregorin och Maxim Fedorov med varsin kvinnlig eskort

Deras livvakt Alexej.

George Fenton från Federationens Kemikalieinspektion, med frun Barbara

Victor Mäkelä, god vän och torped till Cube

James Gonzales, god vän och ekonomisk/juridisk rådgivare till Cube, med fru Juanita.

Mungayhat Sukiman, indonesisk kemikaliehandlare på besök i Miami, med eskortdam

José Miguereda, puertorican som arbetar med Kirovmaffians designerdrogsaffärer

Ion Craver, representant för ExploTech Corp, ett kemikalieforskningsföretag

3 ”kvinnliga bekanta”, det vill säga lyxigare eskortservice för gäster utan partner

**Besättning (totalt 9)**

Båtsman Andrew Willer (har ansvar för navigation och all teknik ombord på fartyget)

5 säkerhetsvakter

1 kock

2 servitriser/bartenders

**Karaktärerna**

Dillon Mauras – sjukvårdare och cybernetiker till yrket, militärtjänst

Khalil al-Djahiz – före detta säkerhetskonsult, maffioso

Nick – inbrottskunnig och kan handskas med vapen

Vasilij?

Noel – hacker med liten vapenvana

Magnum – maffioso, undercoverpolis

### Spelledarpersoner

**Mirko ’Cube’ Koivostu**: Värden för festen är en relativt ung (30 år) finländare som klär sig som han var tio år äldre. Mirko är utbildad kemist på ett universitet i Finland och flyttade efter det till Miami. Han började sälja sina kunskaper vid sidan av sitt vanliga jobb som kemist, och så småningom blev han ”fixare” på heltid. Mirko kan verka lite mesig från början, men han kan branschen och hur man snackar med folk, och han är duktig på att komma på samma frekvens som folk. Han är mycket artig och trevlig mot alla, men ganska snabbt in på festen kommer han att vara upptagen med affärsuppgörelser mest hela tiden. Hans fru Gloria är knappt tio år yngre än honom och verkar vara en typisk eskortfru. Hon var det från början, men Gloria och Mirko har fattat äkta tycke för varandra.

**Utrustning**: Vit smoking, solglasögon, diverse smycken, satellitbildtelefon, betalkort med \$10 000, personliga droggrejer.

**Tul Rask**: Tul Rask är en minst sagt imponerande person. Ryktena om Tul, att han är en cyberpsykopat jagad av Interpol, är delvis sanna. Han har både haft psykiska problem på grund av cybernetiken och haft påhälsningar av Interpol. Han lyckades dock bli ”frisk”. Innan han kom till Miami jobbade han som utkastare extraordinaire i London och ett par andra europeiska storstäder. Han kunde dock inte nöja sig med den typen av jobb, och efter problem med cyberpsykosen som gjorde att han förlorade jobbchanserna i Europa så emigrerade han till Miami. Där manövrerade han sig snabbt uppåt i den undre världen och blev så småningom ledare för Cyberios. Tul Rask är en intelligent typ, trots att det inte alltid ser så ut. Han funderar alltid på hur ska kunna manövrera ut nästa person. Han är dock inte särskilt social, till skillnad från sin flickvän. Tillställningen på fartyget är han med på för att han har chans att göra en del affärer, inte annars.

Om han skulle förhöras kan han hålla tyst väldigt länge, och han kommer inte att ge sig i första taget. Han tål stora mängder smärta, och i praktiken går han inte att komma åt på det sättet. Däremot så älskar han sin AJ väldigt mycket.

**Cybertech**: Artificiella ögon med LO-LITE, autobländare, HUD, cyberlänk, laserdetektor, monoliteimplantat, speciallungor, exoskelett, artificiella armar med slashers, cerebralinterface, biomonitor, spinalaccelerator, smärtblockerare, hydrauliska muskler, dold pansarhud (SKY 5) över praktiskt taget hela kroppen.

**Beväpning**: CWS Renegade

**Färdigheter**: Pistol 14, Automateld 11, Aikido 14, TO 62.

**Utrustning**: Ljus, uniformsliknande sak, solglasögon, vapen, telefon, betalkort med \$8000, \$12000 i kontanter.

**Angela Johnson**: Tul Rasks flickvän är en åtråvärd brud i Cyberios. Hon har minst sagt intressanta plastikoperationer och konstgjort hår, samt ändrande iris. AJ är en talför flicka som alltid har åsikter. Hon gillar att släppa loss, festa och är på många sätt Tuls motsats. Hon är dock trogen sin kille, och de hade förmodligen gift sig om det var sånt man gjorde.

På fartyget kommer hon att snacka runt med de flesta och vara allmänt trevlig. Hon kommer glatt att provocera friskt för att få lite fart på ”tråkmånsarna” på fartyget. Märker hon något suspekt eller underligt är hon inte dummare än att hon följer upp det, frågar lite mer med en oskyldig min, för att sedan rapportera för Tul.

AJ är ganska lätt att få ur information från, dessvärre har hon inte mycket att säga. Hon kan en hel del om Cyberios och Tul Rask, men ingenting om hemliga uppgörelser med Kirovmaffian eller motsvarande.

**Cybertech**: Artificiellt hår, artificiell hand med rippers, diverse specialiserade interaktiva tatueringar.

**Färdigheter**: Pistol 10, Hapkido 12.

**Utrustning**: Silvrig klänning, handväska med smink, taser och lite droger.

**Bröderna Fedorov**: De är som de beskrivs i ”Personer i Miami”. Maxim är tystlåten medan Gregorin snackar rätt mycket för att vara ryss. De har med sig varsin kvinna, båda med osmakligt mycket skönhetsoperationer och smink. Knappast deras fruar. När Grergorin stöter på Dillon Mauras kommer han kort att tappa fattningen, bara stanna upp och se mordisk och förvånad ut på samma gång. Detta kommer att dra åt sig ett par undrande blickar, men sedan får han ordning på ansiktsuttrycken och spelar med. De kommer artigt att hälsa runt på folk, men annars mest prata med varandra eller eventuella affärspartners. De kommer inte att verka särskilt påverkade av spriten, trots att dricker en hel del.

**Färdigheter**: Pistol 13, Automateld 11, Närstrid: obeväpnad 13, Närstrid: kniv 12.

**Utrustning**: Svarta kostymer, solglasögon, en har en portfölj med handdator och vapenmanualer och andra liknande papper, betalkort med \$4000 var.

**Alexej**

**Cybertech**: Artificiella ögon med IR, HUD, cyberlänk, målanalysator, autobländare, artificiella öron med bullerskydd, laserdetektor, smärtblockerare, spinalaccelerator.

**Beväpning**: Kural-10 maskinpistol. FWD Hyperdrive autohagel i en bag, samt två maskinpistoler till (till bröderna), två dolda knivar.

**Skydd**: SKY 6 väst

**Färdigheter**: Pistol 14, Automateld 14, Gevär 14, Karate 12, Närstrid: kniv 13, TO 61.

**Utrustning**: Svart kostym, solglasögon, vapen, telefon med hörsnäcka och mikrofon. Bagen med gevär ställer han undan på ett lätt åtkomligt ställe.

**George Fenton**: George är en knappt medelålders man som insett att han kan tjäna pengar på sitt jobb. Han har dock fått för sig att han inte kan avslöja för någon annan på fartyget att han skall bli mutkolv, således hävdar han å det bestämdaste att han är en bekant till Cube, vilket även Cube konfirmerar. Affärerna tar han enskilt med Cube i ett slutet rum.

**Utrustning**: Beige kostym, telefon, plånbok med småpengar. Frun är klädd i en röd dress.

**Victor Mäkelä**: Victor är en ung kille, född i Miami av finska föräldrar. Den gemensamma nationaliteten gör att han lärt känna Cube och han började jobba för Cube innan han fyllt 18. Victor har visat sig vara en utmärkt torped, för han saknar nämligen alla känslomässiga spärrar, av någon anledning. Han har dessutom ett sätt som kan göra de flesta nervösa, en slags irrationell, humoristisk galenskap. Victor är beväpnad och tvekar inte att dra vapen. Under festen kommer att han först att hålla sig i skymundan, men när spriten tar tag i honom kommer han att ragga vilt på kvinnorna, och när drogerna kommer han kommer han bli allt mer pinsam.

**Beväpning**: 21th Century Fletcher k-pist, knivar

**Färdigheter**: Pistol 13, Automateld 10, Närstrid: kniv 14.

**Utrustning**: Neonblå MX-plast kortrock, tajta MX-plast-byxor, barbröstad. Vapen, telefon samt droger.

**James Gonzales**: James är Cubes revisor och advokat, och sysslar med Cubes lagliga front. Han arbetar vanligtvis i ett kontor i Coral Gables. Han är en god, om än inte nära, vän till Cube och följer med på festen av den enkla anledningen att hans närvaro mer eller mindre krävs. Han har inga egentliga affärer att sköta ombord, men han kommer att få agera rådgivare åt Cube ett flertal gånger. Hans fru ser mest bortkommen ut.

**Utrustning**: Ljusa kostymbyxor och gul skjorta, solglasögon, en del guldsmycken, plånbok, telefon. Frun har en beige klänning.

**Mungayhat Sukiman**: Mungayhat är en kort indonesier med en skrikande Hawaiiskjorta och solglasögon. Han gör ett roligt intryck när han haltar omkring (en gammal skada i en fot) och ser allmänt misstänksam ut. Han kommer bara att hälsa på personer som han tror han kan göra affärer med. Egentligen är han bara med på fartyget för att diskutera i enrum med Cube. Han har med sig en indonesisk eskortdam, en utsökt sak som han dock inte ger någon större uppmärksamhet. Hon håller sig dock ständigt intill honom.

**Utrustning**: Kostymbyxor, hawaiiskjorta och solglasögon. Två satellitmobiltelefoner, ett litet paket med ”varuprover”, betalkort med \$15000. Eskortdamen har en tajt men enkel lila sommarklänning.

**José Miguereda**: José är en ganska kort och fet puertorican med solglasögon och han har även han samma avsaknad av klädstil, med skjorta och kortbyxor. José hälsar runt men gör inget större väsen av sig, bortsett från att vänslas med eskortflickorna. Han har ingen egentlig affär att göra under festen, men har möjligheterna öppna. Framåt kvällen kommer han bli rejält påverkad av både sprit och droger, och han kommer försöka dra med sig en eller ett par eskortflickor under däck.

**Beväpning**: Ruger SP300 kompakt revolver

**Färdigheter**: Pistol 10.

**Utrustning**: Hawaiiskjorta, kortbyxor, revolvern i fickan, ett paket med exklusiva kubanska cigarrer att dela med sig av.

**Ion Craver**: Ion, med sitt underliga förnamn, är en mycket ung och stilig säljare och förhandlare för ExploTech, ett företag från New England som sysslar med sprängmedelskemikalier, främst att modifiera existerande preparat för att specialdesigna deras egenskaper. Han blev inbjuden till festen av Cube för att göra affärer, och med viss tvekan kom han. Ion vet att Cube med vänner är kriminella, men det hindrar honom inte från att göra affärer, även om han eller ExploTech inte har några planer på att bli särskilt kriminella. Affären som skall diskuteras är ett avtal där Cube får köpa in större partier specialiserat sprängmedel i utbyte mot kontakter med sydostasiatiska forskare som kan ha en del att bidra med till ExploTech.

**Utrustning**: Portfölj med handdator, papper och broschyrer, ljus, luftig grå kostym, telefon, plånbok.

**Eskortflicka**

**Utrustning**: Har urringade och enkla klänningar, samt bikini under.

**Säkerhetsvakt**

**Beväpning**: Glock 54 maskinpistoler. I ett förråd i båten finns det 6 stycken Lewis NSR-10 samt massor av extra ammunition.

**Skydd**: SKY 6 väst

**Färdigheter**: Pistol 13, Automateld 10, Närstrid: obeväpnad 13, Gevär 10, TO 50

**Utrustning**: Vapen, komradio med hörsnäcka och mikrofon.

**Santos män**

**Beväpning**: Ljuddämpade Mini-UZI

**Skydd**: SKY 6 västar

**Färdigheter**: Pistol 13, Automateld 11, Närstrid: obeväpnad 13, TO 46.

**Utrustning**: Fiskekläder eller motsvarande, vapen dolt innanför jackan, komradio med öronsnäcka och mikrofon.