---
author: Martin
created_at: '2011-08-03T16:26:10'
id: langaren felipe jimenez
title: Langaren Felipe Jimenez
updated_at: '2011-08-03T16:26:57'
---
Langaren Felipe Jimenez, puertorican, har försvunnit med en hel del pengar och knark som Horizonte gärna vill ha tag på. Horizontes egna mannar har gjort en snabb kontroll runt området men inte funnit något, och innan vidare efterforskningar började göras insåg man att de nya ”utredarna” kunde få det som introduktionsuppdrag, och test.

Således är uppdraget att finna honom och återbörda både honom eller pengarna. Inte mycket information ges, och Horizonte är nästan förtegna om det hela. Anledningen är förstås att pröva ”utredarnas” förmåga att spåra upp saker. Horizonte kan inte föreställa sig att det skall vara mer än en fråga om tid att finna Jimenez. Man får en adress och ett namn i praktiken.

Horizonte kommer tona ner maffiaassociationerna kraftigt i början, och hoppas att uppdraget kan få ”utredarna” att i lugn och ro vänjas vid det ”klimat” de kommer att befinna sig i under den kommande tiden.

## Vad hände egentligen?

I ett drag för att omplacera sina langare för att försvåra för en eventuell motståndare att slå mot Horizontes langning så flyttade man om ganska mycket knark och pengar mellan olika langare. Felipe Jimenez var en ganska oerfaren langare som av en händelse då fick både en väska med rejält med pengar och en väska med knark. Han kunde inte motstå frestelsen att sticka med pengarna, men han hade inte vett nog att försvinna särskilt långt. Han tog med sig sin flickvän Kristen Miller och åkte ut till medelklassförorten Weston där han hyrde ett rum och skaffade sig en bil.

Han började genast langa till ungdomarna i området.

## Ledtrådar

### Jimenez lägenhet

Jimenez har en ovanligt stor, men mycket nedgången och gammal lägenhet från 70-talet i South Miami. Lägenheten har redan kollats av några torpeder från Horizonte, men de gjorde inte mycket mer än att stöka till den redan halvt fördärvade lägenheten.

Jimenez hade inte mycket speciella grejer i lägenheten. Han hade en hemterminal, som nu har en sönderslagen skärm, en soffa (som är full av smutsiga kläder) ett soffbord (med ett par sprutor och hopvikta papperslappar på) och en säng ( i ett annat rum då). I sovrummet finns flera stora planscher av Slash Dalmatians, där sångaren bland annat poserar med sönderskurna dalmatinerhundar…

### Ledtrådar

Om man skär upp madrassen hittar man faktiskt 400 dollar i slitna kontanter. Pengarna är en kvarglömd ”skattgömma”.

Kikar man i ett skåp i köket så finner man ett skåp med tvättmedel och liknande (även om det bara är en två-tre flaskor). Vid dem står det även en färgglad sprayburk med en helt blank etikett runt, som halvt har lossnat. Den ser inte direkt ut som rengöringsmedel, och är mycket riktigt en sprayburk med drogen Jazz, som Jimenez ibland använde för eget bruk.

### Hemterminalen

Hemterminalen rymmer en del intressanta hemligheter, om man får igång den genom att koppla in en ny skärm av något slag. För det första kan man med lite enkla tekniker ta reda på vad Jimenez sysslat med på datorn på sistone. Förvisso tog Jimenez bort de mest uppenbara spåren, men man kan ändå luska ut en del av de websiter han besökt. Man finner där att han sökt runt på lägenheter och rum att hyra i Miami, och han har kollat på hemsidor för förorterna Broward, Kiple och Weston, samt miljonprojektet Homestead i södra delen av Miami.

Kollar man runt lite mer så ser man att Jimenez var ett fanatiskt fan av Slash Dalmatians, med mängder av låtar, bilder och filmer av bandet. Man hittar även tydliga anteckningar för Slash Dalmatians turnétider, där de bland annat besöker Miami bara fem dagar senare. De ska då spela på den stora idrottsarenan Gahallan Stadium väster om Miami.

Man hittar även ett foto på Jimenez i hemterminalen (det finns även foton i lägenheten).

## Felipe Jimenez

Man kan söka reda på Jimenez ganska enkelt i ett offentligt register, men det säger inte mycket intressant. Han är klassad som latinamerikan (”hispanic”), är 26 år, nolltaxerar (ingen skatt), född i Miami. Luskar man vidare finner man att han gått i skolan Puelvera High i Homestead, och förmodligen växt upp där. Det är inte helt lätt att ta reda på släktingar till honom, men med lite knepigare sökningar på nätet, inbegripet lite hacking, så finner man att hans far är Diego Jimenez, men att fadern är avliden sedan nyligen (han var 51 år gammal). Jimenez mamma är Lauren Jimenez, och hon verkar vara amerikan. Hon har en adress i Homestead.

Om man frågar en granne så får man reda på att baren Corralejo Bar i byggnaden mitt emot var Jimenez hemmaställe. Det kan man lätt klura ut genom att bara gå dit och fråga. Torpederna har redan varit där och snackat med både bartendern och Jimenez polare Ren Jie, en kines som tar småjobb, ibland kurir och försäljningsjobb via Jimenez. Jie säker sig inte ha en aning om vart Jimenez är (vilket han inte heller vet, mer än att Jimenez förmodligen är kvar i stan). Jie är dock mycket undvikande och byter lätt samtalsämne (vilket beror på att han har knarkat sig en aning när rollpersonerna kommer). Detta kan dock verka som att Jie vet mycket mer än han säger. Om rollpersonerna använder våld eller list kan de även få reda på att Jimenez hade en flickvän, en vit brud från en medelklassfamilj, och att hon hette Kristen och hade ett efternamn som började på M.

Om man frågar runt på stället om de känner någon Kristen så får man spridda svar om att det nog var Jimenez tjej. Några tror till och med att hon var på stället igår väldigt kort. Om rollpersonerna frågar de så märker de, med lite tur, att en svart kille smiter iväg (ser de inte det så kan någon tipsa dem om att den killen har snackat med Kristen). Killen är en ”älskare” till Kristen, och för en dag sedan kontaktade Kristen honom här för att be honom kolla läget och om det gick ta sig in i lägenheten och sno åt sig lite Slash Dalmatiansprylar som Jimenez ville ha (han skickade förstås Kristen för att inte riskera upptäckt).

Killen, som heter Scott, är dock mycket förtegen om varför Kristen träffade honom. Om rollpersonerna tilltvingar sig mobiltelefonen så kan de där hitta numret till Kristen, men hon står listad som ”Cutie” och kollar man meddelandehistorian i mobilen så finner man lätt spår av att Kristen och Scott har haft något ihop, förslagsvis sex. De kan sedan tvinga ur Alejandro informationen om att han vänstrat med Kristen, men varit livrädd för att säga något eftersom han vet att Jimenez är med i maffian. Scott vet inte vart Kristen är, men han vet hennes efternamn (Miller) och att han skulle ringa henne när han visste något.

Rollpersonerna har då ett mobilnummer och namn, och de kan ta reda på följande info:

Lätt: 23 år gammal, vithyad, hemadressen är i en förort västerut, Houghton (men det är hennes föräldrar som bor där).

Svårare: Hon betalar skatt som om hon hade ett typiskt lågavlönat arbete, hon växte upp i Houghton, hon är efterlyst av polisen som försvunnen!

## Kristen efterlyst

Rollpersonerna inser efter det här samtalet, eller så kanske de råkar titta på ett avsnitt av Miami’s Wanted eller motsvarande. I vilket fall får de reda på att Kristen Miller är försvunnen sedan sex dagar (ungefär den tid Jimenez beräknas ha varit försvunnen). Efterlysningen är dock ingen högprioriterad, för Kristen är myndig och anledningen att hon är efterlyst är för att föräldrarna inte kunnat nå henne på telefon och att när de besökte hennes lägenhet i South Miami så var hon inte där.

Kristen bytte nummer på sin mobiltelefon för att Jimenez annars sade att hon kunde bli spårad. Scott fick det nya numret igår av henne. Men nu kan rollpersonerna ringa till Kristen…

## Samtal till Kristen

Det går flera signaler innan hon svarar, andfådd. Hon svarar bara ”Hallå?”. Sedan beror allt på vad rollpersonerna säger. Hon är mycket misstänksam, och verkar bli frånvarande från luren ibland (hon pratar med Jimenez, som hon just låg i sängen med). Väcks minsta misstanke från Jimenez så hör rollpersonerna hur luren tappas i golvet och sedan hur linjen bryts. I vilket fall lär inte Kristen säga något värt att veta.

**Mycket svårt:** Rollpersonerna kan spåra samtalet med hacking eller genom att känna precis rätt kontakter. På det viset kan de få reda på exakt vart Jimenez hyr sitt rum.

## Houghton

Åker karaktärerna till Houghton, till föräldrarnas adress, så kommer de till ett typiskt radhus, med en skåpbil utanför som är märkt ”Miller Sewage Services”. Knackar de på när paret Miller är på jobbet (då står inte skåpbilen där heller för övrigt) öppnar Kirstens yngre bror John (Jr) Miller. Han öppnar inte helt (lossar säkerhetskedjan) om inte rollpersonerna säger något övertygande som får honom att göra det. Han kan bara berätta att Kristen inte bor där längre, att han inte har en aning om vart hon är. Han är först ovillig att berätta att hon är efterlyst, men verkar rollpersonerna pålitliga så berättar han att hon är efterlyst och frågar rollpersonerna om de vet något om vart hon kan vara.

Öppnar föräldrarna så agerar de ungefär likadant, även om de kanske behöver mer övertalning för att öppna sig. Oavsett vad så kommer Millers att ringa polisen och rapportera att rollpersonerna besökt dem.

## Hitta Jimenez rum

Om karaktärerna inte redan spårat rummet så är det dags att göra det nu. Om telefonsamtalet till Kristen gjorde Jimenez misstänksam håller han just på att planera för hur han ska skydda sig mer, eller kunna fly snabbt.

Man kan höra sig för i undre världen för att hitta spår av knarket och pengarna. Tar man god tid på sig så hittar man flera ställen där nytt knark börjat säljas. Ett av dem är Weston (som ju var ett av områdena som fanns i hemterminalen). De andra är under ganska hård kontroll av någon av de två brottsorganisationerna. Spårar man vidare så verkar det som om killen i Weston letar leverantörer.

Frågar man runt i Weston (bland ungdomarna) får man snabbt reda på att det finns en langare där, som kallas Slash (jfr Slash Dalmatians). Man kan även få tips på ställe att träffa honom, samt en beskrivning av hans bil (en begagnad men fräsch vinröd amerikanare).

## Köpa knark från Jimenez

Om man väntar på ett ställe för att träffa Jimenez så kommer han efter ett tag i sin bil. Men innan dess har en handfull killar i 16-19-års åldern samlats på platsen. De är klädda i dyra, tuffa kläder och är mer eller mindre synligt beväpnade. Bilen kommer att stanna en bra bit bort, sedan kommer en mobiltelefon ringa hos en av de tuffa killarna, som snabbt snackar med någon för att sedan lägga på och gå fram till karaktärerna. Han kommer att fråga dem vilka de är, vad fan de gör på stället och varför de ska köpa knark. Ger rollpersonerna inte väldigt väl genomtänkta svar kommer Jimenez att bli rädd när han får svarssamtalet från killen och be killarna att jaga iväg karaktärerna, samtidigt som han kör hemåt i ilfart.

Rollpersonerna har nu möjligheten att följa efter i en liten ”biljakt” (om de kommer undan de mycket hotfulla killarna). TransNet begränsar dock genom att högljutt tuta och hota med att varna polisen om man kör för snabbt mer än några minuter. Det innebär att Jimenez och ev. karaktärerna får köra snabbt ryckvis. Jimenez kommer att åka hem till sig för att plocka upp sina grejer och Kristen. Är han fortfarande förföljd kommer han att ringa in mer killar, d.v.s. de lokala ungdomsbusarna (ett mindre gäng, kan man säga).

Han kommer att försöka åka från stan, och ta in på något vägmotell, gärna lite avsides. Han vill nämligen fortfarande återvända till konserten med Slash Dalmatians.

## Polisen

Skottlossning kommer att kalla polisen till Weston, ganska kvickt dessutom. De kommer att agera på typiskt polisvis: skjut först, fråga sen. De kommer att behandla alla inblandade brutalt, eftersom de alla ses som misstänkta, bystanders eller inte, och köra dem till polisstationen. Rollpersonerna vill inte vara med om det. Blir de tagna till polisstationen kommer de att kopplas till Miller och de kommer att bli förhörda och hotade för att polisen skall få mer information.

Det finns möjlighet för samarbete med polisen, eller för att någon av dem försöker åka ”snålskjuts” på den andres framsteg.

## Konserten

Konserten hålls som sagt i Gahallan Stadium i företagsdistrikten i norra Miami. Karaktärerna kan kolla upp den lite: man räknar med 70 000 åskådare, polisuppbådet är mycket stort för att förbereda för eventuella kravaller. Om karaktärerna på något sätt kommer in i biljettföretagets databas så kan de där hitta Jimenez listad och vilken plats han har. Annars är det i praktiken omöjligt att försöka ta reda på vart han är.

Efter konserten finns det möjlighet att köa för autograf. Det finns även antydningar om att det regelmässigt kommer att bli efterdyningar i form av större eller mindre kravaller. Under sista konserten, i Atlanta, dog två, 78 skadades och 1238 greps i de efterföljande oroligheterna. Jimenez kommer att köa för autograf (som ett par tusen andra), och han kommer att ha Kristen med på hela konserten.

Karaktärerna kan leta runt.