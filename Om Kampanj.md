---
author: Martin
created_at: '2011-07-16T14:50:42'
id: om kampanj
title: Om Kampanj
updated_at: '2011-08-17T14:52:23'
---
Välkommen till Kampanj. Vi i spelföreningen Nero har under ett antal år försökt spela kampanjer där rollpersonerna står i centrum av episka och dramatiska plotter. Fokus är på tragedi, uppoffringar och tuffa val. Regler och namn på spelet har alltid varit underordnat. Vissa har varit en vecka långa, andra årslånga. Massor av material har skapats; texter, handouts, bildgallerier. Men allt har legat gömt och glömt på en hårddisk. Tills nu. **Kampanj** är skrivstuga för kommande kampanjer och muséum för forna. All text är licensierad under [Creative Commons], så ni är fria att använda och ändra den så länge ni länkar till källan!

## Kampanj-sidan

Kampanj är i första hand en beskrivning över det som spelats - ett sätt för oss som var med att minnas, och förhoppningsvis ett sätt att inspirera andra. I andra hand är det en wiki - en levande värld - där våra berättelser adderar till varandra. I tredje hand är det en blogg och diskussionsplattform för de insikter och funderingar vi haft runt hur man spelar och spelleder dramatiska kampanjer. Kampanj samlar även upp lite annat smått och gott som skapats kring rollspel under årens lopp, samt konventsäventyr från Direktoratet (som är vår... konventsarm?). Delta gärna på sidan med kommentarer och synpunkter, och skulle du vilja spela någon av våra kampanjer - tveka inte att höra av dig för frågor och funderingar! Ingen av kampanjerna är helt färdigskrivna för en extern publik, men det är förmodligen roligare att det finns luckor att fylla i än om allt var klart!

## Historien om Kampanj

Kampanj har sina anor från före 2000, då det vanliga Eon, Drakar och Demoner samt Sagan om Ringen-spelandet gått från slumpmässigt sammanförda köpe- och internetäventyr till mer konceptuellt planerade kampanjer. Vad som en gång var just ett köpeäventyr kom att bli den första Kampanjen med stort K - Tiamels Krönikor (en långkörare över 5 år!). Den följdes av den kortare och betydligt mer konceptuella Tidskristallen. Under den tiden anordnades kampanjerna i Karlstad med anrika SVEROK-föreningen Alea Jacta Est, sedemera Nemesis. Dock var detta bara en prolog - kärngruppen flyttade åt Göteborg till i ett desperat försök att fly de soltorkade ödemarkerna kring Karlstad till det mer mysblåsigt vindpinade Göteborg. Kampanj kan sägas ha inletts formellt under nya föreningen Nero, och med första kampanjen Terz Cirza. Spelgruppen till största del ny och det hela invigdes högtidligt i Chalmers studentbyggnad "Kyrkan". Sedan dess har de konceptuella kampanjerna byggts vidare allt mer. Målet var långkörar-kampanjer men ofta kom verkligheten eller nya idéer i vägen, och de tidiga kampanjerna Terz Cirza, Miami Vice 2059 och Wave Hotel som började med starka koncept kom ofta att falna efter ett tag. Med ärkeepiska Caligo förändrades dock detta - konceptet höll länge, från begynnelsen i obetydliga karaktärer till ett världsomkastande avslut. Detta följdes av techno-thrillern Project Eucalyptus som också fick ett ordentligt avslut. Men livet knackar på ibland och spelgruppen kom att bytas ut till största del. Nya spelare söktes och bland några av Neogames frilansare hittades villiga - och det är den kärngruppen som hållit sedan dess. Gruppen invigdes med Syndens Diplomater - politisk och mystisk film noir i Mutant Chronicles, som trots lite hastigt avslut gav mersmak. Kampanjen spelades på bara några sommarveckor, och följdes sommaren därefter upp med Starcraft-kampanjen Utposten. Ett nytt ärkeepos var dock på gång - Yerlog. Berättelsen om hur världservörande Tarbatai återföds i raunen (tänk: mongolen) Gal på de nordliga slätterna, och hur han och hans syskon söker vinna makten och klara offren. Resan gick över två långa säsonger. Det blev den sista långköraren i Kampanj än så länge. Sedan dess har utlandsboende och kringflyttningar gjort att Kampanjs högtid är en helig vecka i början på sommaren då vi alla undviker det fåtal varma dagar Sverige tilldelas varje år och spelar veckolånga, intensiva kampanjer i en mörk källare istället. Mörk Snö (filosofisk Neotech i Blade runner-stuk), Jargus är Död (politisk intrig till max), Ecos Favela (skumt biologiskt gatudrama i Neotech) och Luberos Arv (känslostormande och magisk koloniserings-berättelse).

  [Creative Commons]: http://creativecommons.org/licenses/by-nc-sa/3.0/