---
author: Martin
created_at: '2011-08-09T15:31:10'
id: 2967 brev från darrian till felix
title: 2967 Brev från Darrian till Felix
updated_at: '2011-08-09T15:40:18'
---
9/10 – 2967 Kamrat Felix, Jag tackar för din inbjudan till gladiatorfesten men jag måste tyvärr avstå då min kära, ödmjuka hustru mår mycket dåligt. Som du kanske har hört blev hennes fader överfallen och nesligt mördad av vildsinta tirakbestar. Mycket olyckligt. Jag har skickat ut gränsjägare för att spåra upp dem och utplåna dem som de skadedjur de är. Jag kommer dock att anlända till Daval runt nyåret för att ta hand om affärer och besöka Tibara. Jag hoppas vi kan ses då. Jag har ett par frågor om Davals politiska värld. Du får skicka mina hälsningar till Marius och Valthian, som jag förutsätter kommer till din säkert magnifika fest. Känner jag dig rätt kommer inget att fattas någon, varken mat, dryck eller underhållning av alla de slag. Vad kostar en pojke nu för tiden? Sådana nöjen ni har tillgång till! Jag tackar dig också för den vackra vita springaren du skickade för att gratulera till min utnämning. Den blå rosetten kanske var lite övertydlig men jag måste tillstå att jag drog på läppen över din spetsfundighet. Nåväl, jag måste återvända till affärer och ge min hustru mitt stöd. Din kamrat, Darrian Everni Victorinas