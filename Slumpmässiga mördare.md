---
author: Martin
created_at: '2011-08-03T16:26:09'
id: slumpmässiga mördare
title: Slumpmässiga mördare
updated_at: '2011-08-04T15:43:47'
---
## Slumpmässiga mördare

Sedan sista veckan i april har en mängd dödsfall inom Horizonte rapporterats. Totalt har cirka 35 människor dött de senaste tio dagarna, däribland VD:n för Condor Consortium, den lagliga fronten för Horizonte. Problemet är slumpmässigheten i alla dödsfallen. Allt mellan gängmedlemmar och maffiahöjdare har dött. Ibland har de verkat ha råkat ut för olyckor, ibland vanliga rånmord eller motsvarande, ibland brutala mord. Folk har dött över hela Miami. Santos och de flesta andra som vet om det här misstänker givetvis Kirov-maffian för detta (som är känd för sin oförutsägbarhet). Men man kan ju inte göra en motattack utan bevis, med risk för att ett krig bryter ut i hela Miami. Alltså måste man snarast ta reda på om det verkligen är Kirov som ligger bakom, eller om det är en annan fiende (måhända slumpen?). Boostergänget Cyberios i South Miami är en öppen anhängare till Kirov, även om det anser sig vara helt självständiga från yttre kontroll. De är kända för sina brutala våldsdåd och oförutsägbarhet. Vissa tips har antytt för Santos att Cyberios kan vara de som ligger bakom många av dödsfallen. Någon måste ta reda på om det är sant eller inte. Problemet är att Cyberios är livsfarliga, och att de har god kännedom om Kirovs fiender, det vill säga Horizonte. Skulle Santos skicka några av sina vanliga män vore risken överhängande att de blev upptäckta och förmodligen torterade till döds eller motsvarande.. En fördel med Cyberios är dock att de är kända för att plocka in vem som helst i gänget, förutsatt att denne klarar av deras brutala intagningsprov, alternativt har något alldeles särskilt (kompetens eller utrustning) som gänget behöver. Cyberios har inte heller några etniska krav eller en särskilt etnisk sammansättning.

### Cyberios

**Namn**: Cyberios (även kallat Los Cyberios) **Gängtyp**: Booster, kicker **Antal medlemmar**: 385 **Antal sympatisörer**: 990 **Medlemmarnas kön**: 85% män, 15% kvinnor. **Medlemmarnas ålder**: 17-35 år **Högkvarter**: En gammal brandstation vid Twin Lake Canal, South Miami. **Ledare**: Tul Rask **Område**: South Miami **Medlemmarnas utseende**: Mycket varierat, men citykamouflage, samt mörkblå, svarta och gråa färger är vanliga. Man lägger inte särskilt stor vikt vid utseendet. Det som skall synas är fordonen, vapnen, cybernetiken och andra prylar. **Utrustning**: Gänget är beväpnat till tänderna. De allra flesta har minst ett automatvapen, ofta k-pistar. De bär ogärna omkring på vapen som kräver två händer, eftersom det är i vägen när man kör. Alltså är brutala k-pistar favoritvapnet, samt kraftiga pistoler och knivar. När så behövs har man dock tillgång till betydligt tyngre vapen. Man har flera gamla brandfordon att tillgå, och flera av dem har både fungerande vattenkanoner, samt att man extrautrustat dem med kulsprutor på lavett, granatkastare och motsvarande. Det finns även militära automatkarbiner av olika slag att tillgå för upp emot hälften av gängets medlemmar. Cyberios är dessutom ett mycket välbepansrat gäng, där de flesta medlemmarna har någon form av kroppsskydd, och där man har tillgång till både stridsdräkter och hjälmar. **Gängets aktiviteter**: Gängets normala verksamhet går ut på att köpa och sälja vapen, utrustning och cybernetik, samt även en del handel med ovanligare droger. Man hyr även frekvent ut sina medlemmar till olika ”behövande” organisationer. Övrig verksamhet är att ”meka” med fordon och utrustning, ha interna gladiatorliknande kamper, slåss mot andra gäng och ibland åka ut på våldsturnéer där de visar upp sig och ofta både mördar och skadar oskyldiga. **Vänner**: Kirovmaffian, som ofta hyrt in Cyberios för en del jobb, och som även både köper och säljer utrustning av gänget. Cyberios vakar även över flera ripperdocs och ett otal hälare som saluför utrustning och tjänster som Cyberios använder. **Fiender**: Främst det mycket större kubanska gänget Macheteros, men även många andra etniska gäng. Cyberios kommer ofta på kant med dessa etniska gäng på grund av att de oftast reagerar våldsamt på den typ av beteende som de latinamerikanska gängen uppvisar: attityden att man ska vara extremt respektingivande. Denna attityd som fungerar bra med andra latinamerikanska gäng fungerar mycket dåligt med Cyberios. **Beskrivning**: Cyberios leds av Tul Rask, en tystlåten vit man av okänt ursprung, vars halva kropp i praktiken är cybernetik. Det ryktas att Tul Rask jagats av Interpols cyberpsykosenhet flera gånger, men lyckats undkomma. Cyberios historia är ganska okänd, men gänget har sitt ursprung i ett par andra boostergäng som ombildades och ”erövrades” när Tul Rask kom till South Miami, någon gång i slutet av 40-talet. Cyberios har som sagt inga etniska kopplingar och har inte heller någon särskild kodex eller några andra regler. De har blivit kända i gängvärlden för att ta emot både avhoppare och outsiders, förutsatt att dessa har något att komma med. Cyberios skyddar avhoppare från flera andra gäng i South Miami, vilket knappast gör stämningen bättre mellan Cyberios och andra gäng. Cyberios har även vid flera tillfällen skyddat eftersökta brottslingar, bland annat hackers, bankrånare och till och med seriemördare. Det finns två sätt att komma med i gänget, och ett tredje sätt för att vara i deras närhet. Man kan gå den hårda vägen och ”ansöka om medlemskap”. Detta medför att man kommer att få utsättas för flera intagningsprov, varav många kan få dödlig utgång. Man brukar dock få välja mellan flera alternativ. Vanliga intagningsprov är rysk roulette, gladiatorkamp, chicken race, att hämta troféer (saker som ”en kostymklädd, huvudlös kropp” eller ”ett cyberimplantat som tagits färskt ur en kropp”) eller olika mandomsprov, som att få ett halvt finger avskuret, att skjuta sig själv på valfritt ställe på kroppen, att hoppa av ett fordon i mycket hög hastighet, etc. Det andra sättet att komma in är att redan från början inge respekten som krävs. Kommer man traskandes med hydrauliska muskler får man garanterat vara med utan en massa intagningsprov, likväl som om man har en Kawasaki Deathwing och den rätta attityden, eller en uppsättning specialtrimmade och polerade Interdynamicsvapen. Det tredje är att begära skydd av gänget. Detta kräver att man har en vettig anledning; man måste ha gjort något dumt eller coolt brott, eller så måste man ha kopplingar till Kirovmaffian. Ju mindre anledning man har att bli skyddad, desto dyrare blir det. Det kan kosta upp mot \$10000 per dag.

## Uppdrag slutfört

När Cyberiosuppdraget är slutfört ska karaktärerna återsamlas på en fin restaurang, för att under lite mer ceremoniella former få belöning av Santos. Den restaurang som angetts till dem gäller dock inte, och de plockas upp av två taxibilar som kör dem till en annan restaurang. De kommer att få alla sina omkostnader ersatta och de kommer att få den utrustning de behöver. Dessutom får de 25 000 dollar var, medan Mitch får 120 000 dollar och Travis 100 000. Santos kommer att nämna att ungefär samma tid som när Cyberios anföll sjukhuset så besköts hans bilkonvoj av förmodade medlemmar från Cyberios. Han undrar lite kort hur det kan komma sig? Sedan fortsätter de att avnjuta middagen ett tag, tills Santos just skall ge dem ett nytt uppdrag. Då rusar en kostymklädd man in i restaurangen och väser högt till Santos: ”En bomb!”. Alla får en chans att kasta sig ut ur restaurangen då den exploderar i ett inferno bakom dem. De flesta ska bli mer eller mindre skadade av flygande splitter, eldsflammor ett utflygande stolar. Santos klarar sig efter att ha blivit påhoppad av flera av sina livvakter. Han reser sig upp och väser till karaktärerna: ”Ta reda på hur fan det här kunde hända!”. Sedan slänger han sig in i en bil och åker. Karaktärerna skall hinna börja undersöka saker (det kommer brandkår, polis, ambulans etc). Men senare på kvällen eller nästa morgon kommer de att bli beskjutna av förbipasserande boostermotorcyklister. Beskjutningen kommer att vara mycket nära att döda dem (det dödar eventuellt någon SLP i närheten). Karaktärerna skall dock ha en möjlighet att följa efter dem. Lyckas de följa efter dem så kommer de till en lagerlokal i västra Hialeah, märkt ”Radium Industries”. Söker de mycket på nätet får de reda på att Radium Industries nog är ett bulvanföretag, ägt av Henderson Building Equipment, i sin tur ägt av Polaris Construction & Estates, som i sin tur ägs av det världsomspännande White Marble. Det skall dock poängteras att detta inte behöver betyda något särskilt. I lagerlokalen finner de iaf en rejäl uppsättning utrustning och vapen för olika tillfällen. Knappast ett vanligt boostergängs prylar. Det finns utrustning för olika täckmantlar. De personer de följde dit finns i byggnaden, eller flyr för att hämta förstärkningar. Karaktärerna kommer att bli angripna igen. Det är inte meningen att de ska kunna visa några bevis på det som de sett, och i värsta fall får hela lagerbyggnaden sprängas. Om de spionerar eller förföljer förövarna kommer de att efter en del smygande och liknande upptäcka att den lilla gruppen även slår mot Kirovmaffian. De kan dock bli potentiellt upptäckta där och jagas av både Nimrod och Kirovmaffian.